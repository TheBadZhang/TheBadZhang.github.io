<!DOCTYPE html>

<html>
<head>
  <meta charset="utf-8">
  <link href="./../../../Style/MarkDown.css" rel="stylesheet">
  <title>三字经 - TheBadZhang</title>
</head>
<body>
  <div class="container">
    <div id="content">
      <h1 id="_1">《三字经》</h1>
<ul>
<li>作者：王应麟</li>
<li>人之初，性本善。性相近，习相远。</li>
<li>苟不教，性乃迁。教之道，贵以专。</li>
<li>昔孟母，择邻处。子不学，断机杼。</li>
<li>窦燕山，有义方。教五子，名俱扬。</li>
<li>养不教，父之过。教不严，师之惰。</li>
<li>子不学，非所宜。幼不学，老何为。</li>
<li>玉不琢，不成器。人不学，不知义。</li>
<li>为人子，方少时。亲师友，习礼仪。</li>
<li>香九龄，能温席。孝于亲，所当执。</li>
<li>融四岁，能让梨。弟于长，宜先知。</li>
<li>首孝悌，次见闻。知某数，识某文。</li>
<li>一而十，十而百。百而千，千而万。</li>
<li>三才者，天地人。三光者，日月星。</li>
<li>三纲者，君臣义。父子亲，夫妇顺。</li>
<li>曰春夏，曰秋冬。此四时，运不穷。</li>
<li>曰南北，曰西东。此四方，应乎中。</li>
<li>曰水火，木金土。此五行，本乎数。</li>
<li>十干者，甲至癸。十二支，子至亥。</li>
<li>曰黄道，日所躔。曰赤道，当中权。</li>
<li>赤道下，温暖极。我中华，在东北。</li>
<li>曰江河，曰淮济。此四渎，水之纪。</li>
<li>曰岱华，嵩恒衡。此五岳，山之名。</li>
<li>曰士农，曰工商。此四民，国之良。</li>
<li>曰仁义，礼智信。此五常，不容紊。</li>
<li>地所生，有草木。此植物，遍水陆。</li>
<li>有虫鱼，有鸟兽。此动物，能飞走。</li>
<li>稻粱菽，麦黍稷。此六谷，人所食。</li>
<li>马牛羊，鸡犬豕。此六畜，人所饲。</li>
<li>曰喜怒，曰哀惧。爱恶欲，七情具。</li>
<li>青赤黄，及黑白。此五色，目所识。</li>
<li>酸苦甘，及辛咸。此五味，口所含。</li>
<li>膻焦香，及腥朽。此五臭，鼻所嗅。</li>
<li>匏土革，木石金。丝与竹，乃八音。</li>
<li>曰平上，曰去入。此四声，宜调协。</li>
<li>高曾祖，父而身。身而子，子而孙。</li>
<li>自子孙，至玄曾。乃九族，人之伦。</li>
<li>父子恩，夫妇从。兄则友，弟则恭。</li>
<li>长幼序，友与朋。君则敬，臣则忠。</li>
<li>此十义，人所同。当师叙，勿违背。</li>
<li>斩齐衰，大小功。至缌麻，五服终。</li>
<li>礼乐射，御书数。古六艺，今不具。</li>
<li>惟书学，人共遵。既识字，讲说文。</li>
<li>有古文，大小篆。隶草继，不可乱。</li>
<li>若广学，惧其繁。但略说，能知原。</li>
<li>凡训蒙，须讲究。详训诂，明句读。</li>
<li>为学者，必有初。小学终，至四书。</li>
<li>论语者，二十篇。群弟子，记善言。</li>
<li>孟子者，七篇止。讲道德，说仁义。</li>
<li>作中庸，子思笔。中不偏，庸不易。</li>
<li>作大学，乃曾子。自修齐，至平治。</li>
<li>孝经通，四书熟。如六经，始可读。</li>
<li>诗书易，礼春秋。号六经，当讲求。</li>
<li>有连山，有归藏。有周易，三易详。</li>
<li>有典谟，有训诰。有誓命，书之奥。</li>
<li>我周公，作周礼。著六官，存治体。</li>
<li>大小戴，注礼记。述圣言，礼乐备。</li>
<li>曰国风，曰雅颂。号四诗，当讽咏。</li>
<li>诗既亡，春秋作。寓褒贬，别善恶。</li>
<li>三传者，有公羊。有左氏，有谷梁。</li>
<li>经既明，方读子。撮其要，记其事。</li>
<li>五子者，有荀扬。文中子，及老庄。</li>
<li>经子通，读诸史。考世系，知始终。</li>
<li>自羲农，至黄帝。号三皇，居上世。</li>
<li>唐有虞，号二帝。相揖逊，称盛世。</li>
<li>夏有禹，商有汤。周武王，称三王。</li>
<li>夏传子，家天下。四百载，迁夏社。</li>
<li>汤伐夏，国号商。六百载，至纣亡。</li>
<li>周武王，始诛纣。八百载，最长久。</li>
<li>周辙东，王纲坠。逞干戈，尚游说。</li>
<li>始春秋，终战国。五霸强，七雄出。</li>
<li>嬴秦氏，始兼并。传二世，楚汉争。</li>
<li>高祖兴，汉业建。至孝平，王莽篡。</li>
<li>光武兴，为东汉。四百年，终于献。</li>
<li>魏蜀吴，争汉鼎。号三国，迄两晋。</li>
<li>宋齐继，梁陈承。为南朝，都金陵。</li>
<li>北元魏，分东西。宇文周，与高齐。</li>
<li>迨至隋，一土宇。不再传，失统绪。</li>
<li>唐高祖，起义师。除隋乱，创国基。</li>
<li>二十传，三百载。梁灭之，国乃改。</li>
<li>梁唐晋，及汉周。称五代，皆有由。</li>
<li>炎宋兴，受周禅。十八传，南北混。</li>
<li>辽与金，皆称帝。元灭金，绝宋世。</li>
<li>舆图广，超前代。九十年，国祚废。</li>
<li>太祖兴，国大明。号洪武，都金陵。</li>
<li>迨成祖，迁燕京。十六世，至崇祯。</li>
<li>权阉肆，寇如林。李闯出，神器焚。</li>
<li>清世祖，膺景命。靖四方，克大定。</li>
<li>由康雍，历乾嘉。民安富，治绩夸。</li>
<li>道咸间，变乱起。始英法，扰都鄙。</li>
<li>同光后，宣统弱。传九帝，满清殁。</li>
<li>革命兴，废帝制。立宪法，建民国。</li>
<li>古今史，全在兹。载治乱，知兴衰。</li>
<li>史虽繁，读有次。史记一，汉书二。</li>
<li>后汉三，国志四。兼证经，参通鉴。</li>
<li>读史者，考实录。通古今，若亲目。</li>
<li>昔仲尼，师项橐。古圣贤，尚勤学。</li>
<li>赵中令，读鲁论。彼既仕，学且勤。</li>
<li>披蒲编，削竹简。彼无书，且知勉。</li>
<li>头悬梁，锥刺股。彼不教，自勤苦。</li>
<li>如囊萤，如映雪。家虽贫，学不辍。</li>
<li>如负薪，如挂角。身虽劳，犹苦卓。</li>
<li>苏老泉，二十七。始发愤，读书籍。</li>
<li>彼既老，犹悔迟。尔小生，宜早思。</li>
<li>若梁灏，八十二。对大廷，魁多士。</li>
<li>彼既成，众称异。尔小生，宜立志。</li>
<li>莹八岁，能咏诗。泌七岁，能赋棋。</li>
<li>彼颖悟，人称奇。尔幼学，当效之。</li>
<li>蔡文姬，能辩琴。谢道韫，能咏吟。</li>
<li>彼女子，且聪敏。尔男子，当自警。</li>
<li>唐刘晏，方七岁。举神童，作正字。</li>
<li>口而诵，心而惟。朝于斯，夕于斯。</li>
<li>晏虽幼，身已仕。有为者，亦若是。</li>
<li>犬守夜，鸡司晨。苟不学，曷为人。</li>
<li>蚕吐丝，蜂酿蜜。人不学，不如物。</li>
<li>幼而学，壮而行。上致君，下泽民。</li>
<li>扬名声，显父母。光于前，裕于后。</li>
<li>人遗子，金满赢。我教子，唯一经。</li>
<li>勤有功，戏无益。戒之哉，宜勉力。</li>
</ul>
    </div>
  </div>
</body>
</html>